Humaniści bardzo lubią wyrazy dyskurs i władza. Nic dziwnego, gdyż są to ciekawe wyrazy.

Z reguły wyrazy dyskurs i władza łączymy z wyrazem Foucault. Można zgadywać, że gdzieś przy wyrazie Foucault tryska władza dyskursu humanistycznego, a ekonomia owego dyskursu zwiększa szansę replikacji osobników używających wyrazu Foucault. Podobnie jak wyrazy Marks, Schmitt i ostatnio Junger, wyraz Foucault jest obsadzany libidalnie przez hiperkonkurencyjnych młodych humanistów. Krótko: dyskurs o władzy dyskursu wpada sam w siebie. Aby ominąć podobne pętle, pominę wyraz Foucault i spróbuję snuć mniej uwikłane w dyskursy władzy, prostsze opowieści.
W jednej z nich wyraz dyskurs oznacza uporządkowany zbiór wypowiedzi. Niektórzy lubią wyobrazić sobie ów zbiór jako kłącze, lecz nawet najbardziej skomplikowane kłącze można zapisać jako prosty łańcuch kodowy. Oznacza to, że wielowymiarowe kłącze jest sprowadzalne do jednowymiarowego łańcucha, bądź zerowymiarowego kodu cyfrowego. To z kolei oznacza, że każdy dyskurs jest liczbą. Na przykład zapis wszystkich metadanych rozmów telefonicznych przeprowadzanych w XXI wieku przez obywateli USA jest liczbą. Dużą liczbą, lecz liczbą faktycznie spisaną przez automatyczne skrypty NSA. Podobnie wygląda zbiór wszystkich maili pisanych w interfejsie gmaila, tych skończonych i niedokończonych, zapisanych i skasowanych. Jest on spisany, zapisany, przechowywany i mógłby zostać odczytany jako bardzo duża liczba. Zerowymiarowość łańcucha kodowego związana jest z koncepcją dyskursu jako liczby kardynalnej, oznaczającej pojedynczą koncepcję, a nie posiadającej następnika i poprzednika. Jednowymiarowość kodu łączy się z jego obrazem jako zapisywalnego liniowego ciągu. Moglibyśmy także prowadzić dyskusje o dwuwymiarowości czcionki. Nie jest to istotne. Istotne jest, że opisanie dyskursu nigdy nie było tak proste.

Dyskurs jest zbiorem wypowiedzi. Każdy dyskurs jest opisywalny jako ciąg zer i jedynek, łańcuch kodowy. Taki łańcuch kodowy zawsze, chociażby losowo, porządkuje zbiór wypowiedzi, którego jest zapisem.

Oczywiście, ktoś mógłby powiedzieć, że dyskurs można różnie porządkować. To jednak nie przeszkadza w uznaniu dyskursu za łańcuch kodowy, jedynie zwiększa go jednocześnie ułatwiając kompresję dyskursu. Różne sposoby porządkowania są redundantne, dlatego chłopcy z NSA i chłopcy z googla mają oprogramowanie do generowania różnych uporządkowań różnych zapisów różnych dyskursów na różne sposoby. Chłopcy wymieniają się technikami. Jedni używają ich do decydowania o tym, co ci wcisną do kupna, a drudzy o tym, co ci wcisną do pupy.

Aktualnie, jak powiedziała mi dobra koleżanka, taki najprawdopodobniej 'strukturalistyczny' opis dyskursu jest jałowy. Ma to swoje podstawy. Teorie dyskursów używane są między innymi w celu opisu 'kulturalnej' produkcji kulturowej. W przypadku znaczącej produkcji kulturowej, jaką jest poezja bądź literatura, opis strukturalistyczny jest niestosowny. Dzieje się tak ze względu na to, że dobra literatura jest trudno kompresowana. Także w sensie technicznym - plik zip z dobrą poezją zajmuje więcej miejsca na dysku niż plik zip z tą samą ilością znaków artykułów z gazety wyborczej. Oznacza to tyle, że łatwiej przewidzieć następny wyraz w artykule z wyborczej niż w wierszu. Do opisu najbardziej skomplikowanych form komunikacji nie wystarcza najprostsza teoria. Interesująca literatura jest jednak, w kontekście reszty dyskursów, zajęciem elitarnym i wąskopasmowym. Znaczną ilość bitów współczesnych dyskursów zajmują inne łańcuchy. Zakładam się o piwo, że lista osób dołączających rokrocznie do listy publikowanych poetów w Stanach Zjednoczonych jest mniejsza niż lista osób dołączanych do kill-listy autoryzowanej przez laureata pokojowej nagrody nobla. 

Śmierć i tortura stanowią taką samą produkcją kulturową jak poezja, są prowadzone na tych samych urządzeniach przy pomocy tych samych kodów binarnych bądź ich odpowiedników (alfabet analogowej maszyny, czy też pismo odręczne są przekładalne na kod maszynowy). Pomiędzy tymi dwoma dyskursami – dyskursem poezji i dyskursem prezydenta Stanów Zjednoczonych – jest istotna różnica. 

Efektem działania, materialną ekspresją dyskursu poetyckiego jest fizyczny tomik poezji, który możemy postawić na półce, aby sobie zaimponować albo przeczytać, zmniejszając redundancję własnych mózgów. Ludzie czytający poezję produkują różne interpretacje. Dzięki temu mogą generować ciekawsze (mniej prawdopodobne) łańcuchy kodowe. Łańcuchy te będą interesujące, jeżeli nie dla innych, to przynajmniej dla nich samych.

Efektem działania, materialną ekspresją dyskursu prezydenckiego jest karmienie doodbytnicze, wrzucanie do ciemnego pomieszczenia z brzydkimi owadami bądź podtapianie. Podtapianie sprzyja homogenizacji zachowań wśród podtapianych, jako że podtapiani ludzie wydają bardzo podobne odgłosy. Generowane przez nich łańcuchy kodowe są wysoko redundantne. Nie są one interesujące ani dla podtapianych, ani dla podtapiających.

Prowadzi to do postawienia rozsądnego pytania: dlaczego amerykański prezydent produkuje mało interesujące tortury zamiast produkować bardziej interesującą poezję. 

Tutaj dochodzimy do drugiego ciekawego wyrazu. Według Eliasa Canettiego wyraz władza oznacza to miłe uczucie, gdy patrzysz na czyjeś martwe ciało i uświadamiasz sobie, że możesz na nie bezkarnie nasikać. Można nazwać tą teorię sentymentalną, lecz trudno ją zdyskredytować. Ma dużą wartość wyjaśniającą. Wyjaśnia na przykład, dlaczego nazywamy Aleksandra Wielkim, a na lekcjach historii uczymy się dat bitew. Aleksandra nazywamy Wielkim, gdyż obserwował śmierć wielu wrogów i towarzyszy, a więc często i na epicką skalę doświadczył tego miłego uczucia, gdy patrzysz na czyjeś martwe ciało i uświadamiasz sobie, że możesz je bezkarnie osiusiać. Lubimy daty wielkich bitew, gdyż podczas nich wielu ludzi doświadczyło tego miłego uczucia, gdy patrzysz na czyjeś martwe ciało i uświadamiasz sobie, że możesz je bezkarnie osiusiać.

Powiedzieć, że wojna jest matką wynalazków, to stwierdzić, że rozwój mocy dyskursów, szybkości płynięcia kodów, trwałości zapisów historycznych i wielkości przechowywanych liczb podporządkowane są przyprawianiu orgii władzy zwiększonej możliwości produkcji i liczenia trupów. Zwiększeniu intensywności, trwałości i majestatu tego miłego uczucia, gdy patrzysz na czyjeś martwe ciało i uświadamiasz sobie, że możesz je bezkarnie osiusiać.
Władza polega na odbieraniu życia. Odbieranie życia nie jest jednobitowe, można je uprawiać poprzez zmniejszanie różnorodności zachowań. Ostatecznie nie chodzi o to, by zabić, lecz by móc osikać. Dyskursy służące do lania na ludzi są mało interesujące, gdyż ich celem jest produkowanie mało interesujących ludzi. Mimo to replikują się ze względu na ekskluzywność swych przyjemności. Dualizm siusiających i obsiusianych jest matką wszelkiej ekskluzywności. Torturowanie może stanowić tę mniejszą przyjemność władzy, lecz są też liczne jeszcze drobniejsze przyjemności. Mobbing, wypłata, recenzja, ocena, pochwała, Diablo III, facebook, magazyny modowe, programy kulinarne i Foucault. 

Dyskursy władzy kuszą także z innego względu. Ograniczenie zachowań innych ludzi pozwala transmitować i gromadzić moc, daje wrażenie sprawczości. Jest to sprawczość idioty, któremu zdaje się, że im więcej ludzi może osikać, tym więcej będzie mógł osiusiać, i tym bardziej jest wolny. Najwyraźniej pomyliło mu się siusianie na ludzi z wolnością. Wolność do osiusiania jest wolnością ludzi osiusianych. Ich pech. Jeden nowy aforyzm jest wart więcej niż n-te powtórzenie rozkazu. Homogenizacja zachowań społeczeństwa jest, z punktu widzenia produkcji ciekawych łańcuchów nazywanych informacją, głupim pomysłem. Mimo to nowoczesne dyskursy władzy obiecują możliwość homogenizacji zachowań na niespotykane wcześniej skale. Spersonifikowane algorytmy reklamowe mają być w stanie powodować zindywidualizowaną modyfikację zachowań działając poniżej progu świadomości. Uniwersalny samo różnicujący się proces homogenizacji jest technologią władzy przyszłości. W XXI wieku technokratyczna obietnica humanizacji władzy polega na zastąpieniu tortur zindywidualizowanym marketingiem.

Z punktu widzenia struktury efektu działania dyskursu marketing i candy crush saga nie różnią się znacznie od podtapiania. Chodzi o to, żeby ludzie wydawali mało interesujące odgłosy podejmując mało interesujące decyzje.

Takie gadanie stanowi brak umiaru. W Europie udało się wyeliminować najgorszą część dyskursów władzy. Do podstawowych sukcesów należy wyrugowanie kary śmierci, wprowadzenie bezpłatnej opieki zdrowotnej i państwowych systemów emerytalnych. Są to, niestety, dopiero pierwsze kroki. Nadal mamy liczne dyskursy, między innymi ekonomiczny, w którym absolutna władza łańcuchów kodowych jest uznawana za normę. Ekonomia ma prawo nie tylko znacznie ograniczać i kontrolować produkcję łańcuchów w innych dyskursach, prowadząc do ich homogenizacji, lecz także fizycznie torturować ludzi, a nawet ich zabijać.

Większość współczesnych technologii informacyjnych stanowią technologie dyskursu władzy. Zwiększają redundancję populacji, czyli zmniejszają informację społeczeństwa. Nie służą twórczości, lecz siusiania na ludzi. Siusianie stanowi przyjemność władców, a prawo i demokracją służą do tego, byt im tą przyjemność odbierać. 

Dopóty dopóki tworzymy więcej ofiar tortur niż poetów, nie jesteśmy społeczeństwem informacyjnym. Dopóty dopóki ludzie w Europie cierpią i umierają w efekcie działania łańcucha kodowego ekonomii, jesteśmy społeczeństwem barbarzyńskim. 
