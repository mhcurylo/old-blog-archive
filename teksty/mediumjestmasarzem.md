Medium jest masarzem, medium jest masażem, nośnik jest przekazem: zdanie to jest rozumiane, jak i tłumaczone, na wiele sposobów. Nazwa bloga bierze się z próby naprawienia błędnego poprawienia błędu McLuhana dokonanego przez Friedricha Adolfa Kittlera.

McLuhan napisał, że prasa drukarska Gutenberga była wzorem dla taśmy produkcyjnej Forda. Kittler próbował go poprawić, twierdząc, że wzorem dla taśmy produkcyjnej Forda była taśma produkcyjna Forda.

Błąd. Protoplastą taśmy produkcyjnej była taśma służąca do parcelacji wołów stosowana przez ubojnie Union Stockyard w Chicago. Asamblaż automobilu poprzedziły innowacje w zakresie przyspieszenia dysasamblażu wołu. Przyspieszenie dysasamblażu wołu poprzedził rozwój kolei, doładowały chłodnie, a na powstałych odpadach wyrosły wieżowce.

Wieżowiec i masarnia wyznaczają dwie skrajne pozycje na mapie mediów i znaczenia. Kody kulturowe pozbawiające znaczenia zwierząta, ich życie i ich śmierć podróżują windami, liniami telefonicznymi i pocztą pneumatyczną wieżowca. Ruch kodów jest wertykalny i hierarchiczny, a desygnat nieobecny. Woły podróżuje poziomo podwieszone na hakach i są ćwiartowany według kodów programujących masarnię, a wytworzonych w wieżowcu. Wieżowiec jest miejscem, którego mieszkańcy przetwarzają kody. Ludzie wieżowca używają sztućców. Masarnia jest miejscem, którego mieszkańcy są przetwarzani przez kody. Ludzie masarni stosują tasaki. 

Mimo to wieżowce stanowią wertykalne masarnie. Wprowadziły kwantyfikacje powierzchni biurowej na małe zagrody pozwalające dynamicznie dopasować powierzchnię do posiadanego przez pracodawcę pogłowia. Ludzie wieżowca są funkcjonariuszami. Podpięci pod media przetwarzają wchodzące kody kulturowe w formie listów, poleceń i dokumentów, a następnie wydalają nowe łańcuchy kodowe. Psychoanalitycy praktykują opisy stosunków między pozbawionymi sensu kodami przetwarzanymi przez mieszkańców wieżowca, ich życiem zaprogramowanym przez wyobrażenia reprodukowane w ciemniach fotograficznych i nieoznakowanym realnym znajdującym się poza miastem.

Masarnie znalazły się w nieoznakowanych budynkach poza metropolią z przyczyn higienicznych i etycznych. Mogłyby źle wpłynąć na czystość miasta i samopoczucie mieszkańców wieżowca. Kody masarni nie posiadają żadnej głębi ani wertykalności, nie są szybem ani piramidą. Jej mapy i instrukcje nie posiadają znaczenia, wyznaczają jedynie sposoby parcelacji swoich desygnatów. Nie oznaczają ich, lecz pozbawiają znaczenia. Ostry nóż pozbawia znaczenia opór materii organicznej, ruchome haki pozbawiają znaczenia indywidualną szybkość pracownika, chłodnie i kolej pozbawiają znaczenia odległość od miejsca dostawy. Karabin maszynowy ma pozbawiać znaczenia opór robotników. Wszystko to jest tworzone i nadzorowane dźwigniami i przełącznikami, a zasilane prądem. Pisma i plany konstrukcyjne, zamówienia i rachunki stanowią jedne z wielu dźwigń. Podział na znaczenie i symulacje, realne i wyobrażone nie ma sensu w świecie konkretnych wołów parcelowanych według konkretnych instrukcji, konkretnych terytoriów pociętych przez konkretne mapy. Symboliczne, realne, wyobrażeniowe - ot, trzy łańcuchy kodowe wyznaczające nieużyteczne, pionowe sposoby cięcia w służbie poszukiwania znacznie. Znaczki te przykrywają smutną prawdę znaków i kodów: znaki i kody nigdy nic nie znaczyły, co najwyżej indeksowały znaczenia desygnifikując ich przedmiot - kurczaki, krowy i ludzi.

Media parcelują i desygnifikują przedmioty transmitowanych, indeksujących kodów. Od 10.000 lat kody żyją w ten sposób zwierzęta i ludzi. Dobrze ugruntowaną chłodnię i klimatyzację ostatniego piętra kontrolują procesory Siemensa jednego typu. Nie ma wertykalnych kodów prowadzących do nieba. Dla pism wszyscy jesteśmy wołami.

A więc załóż na rękę traker i postaw inteligentny dom. Medium jest masarnią.

Dlatego nie używamy plików cookies.
